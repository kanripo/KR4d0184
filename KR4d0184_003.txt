# -*- mode: mandoku-view; -*-
#+TITLE: 和靖集
#+DATE: 2015-08-24 23:57:57.047112
#+PROPERTY: ID KR4d0184
#+PROPERTY: BASEEDITION WYG    
#+PROPERTY: JUAN 卷三
<pb:KR4d0184_WYG_003-1a>¶
欽定四庫全書¶
　和靖集巻三　　　　　　　宋　尹焞　撰¶
　　詩¶
　　　亡姑墓銘詩¶
嗟夫人之生兮一氣凝乎混茫變而之死兮去不知其¶
何鄊唯懿徳之在人兮愈久而不忘歸安此室兮其千¶
萬年無壊傷¶
　　　過种明逸故居題絶句¶
<pb:KR4d0184_WYG_003-1b>¶
少年亡意學經綸老矣空餘此一身靣似髑髏頭似雪¶
却来巖谷繼前塵¶
　　　自秦入蜀道中絶句三首¶
綠隂深處竹籬遮也有紅花映白花却憶故鄊卿相第¶
不及張三李四家¶
曉来雨過槐隂潤午霽風揺麥浪寒自愧此身徒擾擾¶
未知何處可偷安¶
南枝北枝春事休啼鶯乳燕也含愁朝来回首頻惆悵¶
<pb:KR4d0184_WYG_003-2a>¶
身過秦川最盡頭¶
　　　避賊至商山絶句¶
西来㡬被雪霜埋鴻雁嗷嗷莫强猜今朝始踏商山路¶
高視浮雲任去来¶
　　雜文¶
　　　進論語狀¶
孔子以来道學屢絶言語文字去本益賖是以先聖遺¶
書雖以講誦而傳或以解說而陋况其所論所趨不無¶
<pb:KR4d0184_WYG_003-2b>¶
差謬豈惟無益害有甚焉脫使窮其根本謹其辭說茍¶
不踐行等為虛語此先聖所以重講解甚言辭也况如¶
臣者材質甚愚修為無取施之於已未見其功資以事¶
君亦將何有其於聖賢言行何足以窺測奥妙發明指¶
歸强顔為之第塞詔㫖臣無任慚羞恐懼之至¶
　　　論語解序¶
臣自布衣入侍經筵被㫖解論語以進臣職備勸講不¶
敢以寡陋辭竊惟是書迺集記孔子嘉言善行茍能即¶
<pb:KR4d0184_WYG_003-3a>¶
其問答如此親炙於聖人之門然黙識心受而躬行之¶
則可謂善學矣後之解其文義者數十百家俾臣復措¶
說其下亦不過稱賛而已恭惟陛下聖學高明出乎天¶
縱如舜好問如湯日新舉賢而逺不仁修已以安百姓¶
固以合符乎夫子之道施之於事業矣復何有待於臣¶
之說然而學貴於力行不貴空言若欲意義新竒文辭¶
華贍則非臣所知也姑摭所聞以稱明詔臣謹上¶
　　　題論語解後¶
<pb:KR4d0184_WYG_003-3b>¶
焞紹興七年十一月被召到闕賜對押赴經筵承續講¶
說論語衛靈公之末一章次日有㫖給筆札解論語以¶
進念以說書為職不敢以固陋辭方以病困殆䝉賜寛¶
假病安日解進明年二月駕還錢塘焞以病從百司先¶
行三月病少愈力疾日赴經筵是月十三日詔促成書¶
以進時手顫目昏心思荒錯深懼稽命之久遂勉强為¶
之姑塞上命四月二十一日進至而學者祁寛吕稽中¶
堅中在焉書成皆三子之助也九年春復病丐歸䝉恩¶
<pb:KR4d0184_WYG_003-4a>¶
授以閑祿聽其自便遂寓居平江府虎丘寺之西菴寛¶
從余居上方暇日見此秩云當時潜錄欲終身誦之甚¶
矣其嗜學也相從既久若是書也講亦熟矣豈不知此¶
一時應詔而成皆前人成說雖有一二臆見坐以老病¶
拙訥心之精微詞不能達今取觀之徒有愧汗先聖不¶
云乎吾無行不與二三子者是丘也焞於諸公亦然何¶
用此為寛復請藏之因識始末併戒其勿以示人幸諒¶
區區之意冬至後一日書於三畏齋¶
<pb:KR4d0184_WYG_003-4b>¶
　　　書易傳後序¶
焞至閬中求易傳得上十卦於吕稽中實余門生也後¶
至武信壻邢純多方求獲全本以所收紙借筆吏成其¶
書為生日之禮殆與世俗相祝者異矣敬而受之乃言¶
曰誓畢此生當竭吾才不負吾夫子傳道之意壬子七¶
月二十五日門人尹焞書¶
　　　師說序¶
焞年二十始登先生之門被教誘諄諄垂二十年昔得¶
<pb:KR4d0184_WYG_003-5a>¶
朱公掞所編雜說呈先生此書可觀否先生留半月一¶
日請曰前日所呈雜說如何先生曰某在何必觀此若¶
不得某心只是記得他意豈不有差經兵火来蜀中得¶
數本竊觀之其間或詳或畧因所問而答之盖學者所¶
見有淺深故所記有工拙未能無失不敢改易焞雖未¶
盡識其意以所見無疑者輒成此書目為師說覽者各¶
自得焉不能詳告也紹興六年四月二十一日門人尹¶
焞記¶
<pb:KR4d0184_WYG_003-5b>¶
　　　䟦西銘¶
横渠先生作此銘或疑同於墨氏之兼愛寓書以問伊¶
川先生答曰西銘之為書推理以存義擴前聖所未發¶
與孟子性善養氣之論同功(二者亦前/聖所未發)豈墨氏之比哉¶
西銘明理一而分殊墨子則二本而無分(老幼及人理/一也愛無差)¶
(等二/本也)分殊之蔽私勝而失仁無分之罪兼愛而無義分¶
立而推理一以止私勝之流仁之方也無别而迷兼愛¶
至於無父之極義之賊也子比而同之過矣且謂言體¶
<pb:KR4d0184_WYG_003-6a>¶
而不及用彼欲推而行之本為用也反為不及不亦異¶
乎¶
　　　題伊川先生語錄¶
焞登先生之門後五年見劉唐詢通直出示朱公掞給¶
事所編先生雜說焞欣然受之錄呈曰此書可觀否先¶
生留半月復請曰所留雜說何如先生曰某在何必㸔¶
此書若不得某之心只是記得他意豈不有差焞後更¶
不敢復讀兵火之餘偶至蜀中見人人成編盖所見有¶
<pb:KR4d0184_WYG_003-6b>¶
淺深故所記有工拙細觀之則失其意者不暇一一言¶
也焞侍坐先生誨之曰夫子没而微言絶七十子死而¶
大義乖信然今日道學絶講親炙者無㡬則迷妄失真¶
亦固多矣可不哀哉(如世傳史評之類/皆非先生所著)寓九江夏庭列¶
恵然見訪語此道輒書以誌之紹興七年四月二十八¶
日門人河南尹焞書¶
　　　題伊川先生像¶
焞至蜀累年見伊川先生盡像數本最得其真然則望¶
<pb:KR4d0184_WYG_003-7a>¶
之儼然即之也温殆非畵工所能傳也學生祁寛好學¶
守道欲刋諸石以傳久逺其志益可佳矣門人河南尹¶
焞題¶
　　　題蜀本周易後¶
易之道如日星但患於理未精失於機會則暗於理者¶
也聖人復生恐不易我之言¶
　　　書伊川先生修禊序帖¶
陳公廙予之舅氏也元豐戊午卜居於洛後一年為此¶
<pb:KR4d0184_WYG_003-7b>¶
會少年常至其處時先生在會中有此文黄循聖以此¶
佳紙見示遂為之書紹興九年十月七日平江虎丘西¶
菴三畏齋洛陽尹焞書¶
　　　題温公莊子節帖¶
焞少年居鄉里文正温公来謁叔父諱材得侍立左右¶
今觀其書用筆端正揚子雲云書心畫也寧不信然紹¶
興十二年暮春晦月河南尹焞謹題¶
　　　䟦馮聖先墓誌¶
<pb:KR4d0184_WYG_003-8a>¶
余友聖先每至洛見先生多同處以講此道也焞貧居¶
杜門未甞一到汝晦其子忠恕好學樂道丙午秋九月¶
焞被召赴闕忠恕相訪不暇欵語兵火之餘奔竄来涪¶
陵再獲與其子會聚遂錄此銘見遺時紹興四年十二¶
月望日偶書此以誌歳月云¶
　　　又¶
東臯處士馮聖先余同門之友也汝洛相去甚逺聖先¶
至必同處講學忘鑚仰之勞不幸早世莫見施設澗上¶
<pb:KR4d0184_WYG_003-8b>¶
文人陳叔易以文辭翰墨為一時之妙述君懿行深有¶
餘意焞之言不足為重輕其子忠恕欲題其末以信来¶
世謹書此用慰孝心非敢為助也紹興六年秋八月十¶
有八日洛陽尹焞題前所題藏之於其家後所題以授¶
忠恕¶
　　　䟦馮聖先詩集語¶
焞昔年洛中與聖先相會遂出示佳篇兵火之餘至涪¶
陵與其子忠恕相會遂得遍觀亦可見其志之所存也¶
<pb:KR4d0184_WYG_003-9a>¶
感歎之餘以識歳月紹興六年重陽日千福院三畏齋¶
洛陽尹焞謹題¶
　　　告伊川先生祠文¶
維紹興六年歳次丙辰九月丙寅朔二十有五日庚寅¶
門人和靖處士尹焞詣伊川先生侍講祠而告曰焞甲¶
寅孟秋始居涪陵乙夘孟冬誤辱召命繼下除書實嗣¶
講事人微望輕敢紹前躅辭不獲命勉赴行朝有補於¶
世則未也不辱師門則有之今兹啟行惟先生有以鑒¶
<pb:KR4d0184_WYG_003-9b>¶
之謹告¶
　　書¶
　　　遺書¶
右焞啟其生也榮辱在大夫之後得正而斃庶乎君子¶
之歸敢陳將死之言以告終天之别伏念焞曩由覊旅¶
經渉亂離竊希先哲之風不改陋巷之樂晚而有遇遽¶
陪侍橐之聨病不能朝獲遂賜骸之請念始終進退之¶
禮繄生成坱圠之恩無復更生遂為永訣伏望平章僕¶
<pb:KR4d0184_WYG_003-10a>¶
射相公佐佑王室康濟斯民力扶上聖之君亟致中興¶
之業瞻依曷既涕泗無從謹奉遺書布叙伏惟鑒察不¶
宣¶
　　　答王信伯¶
焞頓首啟前月特䝉寵顧以病軀不得欵奉教益為恨¶
繼辱賜書併錄示定夫所撰其叔父墓銘顯道書先生¶
易傳後捧領披讀感愧之心有不勝言専使至承恵翰¶
荷眷予不忘甚幸甚幸焞即此逺依庥庇諸事粗遣腰¶
<pb:KR4d0184_WYG_003-10b>¶
痛亦減七八不煩過慮曽憲来寓虎邱日獲相見或云¶
可居旬日車馬聞欲来此遂得欵聽益論未間尚冀為¶
斯文自重懇切懇切便還専奉啟起居兼謝下情不周¶
焞頓首再拜¶
錄示易傳差誤且據焞所收本寫呈乞檢至更望訂其¶
是非他俟靣議焞再拜¶
焞頓首啟向寓虎丘時䝉寵顧極荷眷予之勤去秋過¶
高隠辱舘待至厚拜别之久日益瞻仰逺承恵問獲聞¶
<pb:KR4d0184_WYG_003-11a>¶
動静感慰兼集即日大暑伏惟尊體萬福焞去年冬末¶
来會稽凡事安集不敢有煩逺念末由拜會惟乞為斯¶
文倍加保重以副願望真切謹専附手啟上問不周焞¶
頓首再拜(六月二十/四日謹空)¶
焞再啟自至會稽以退閑不修講人事不遇便人故久¶
不得上問必能深察向承教論語二事今已改正或更¶
有未安處有的便無惜貶諭朋友切磨之道廢而不講¶
正賴吾信伯也萬萬留念顒望顒望貴眷各叶吉慶時¶
<pb:KR4d0184_WYG_003-11b>¶
暑以保愛為祝小姪墺已受恩今年三月得岳祠亦薄¶
有祿廪僥倖僥倖亦恐知之焞再拜¶
　　　答祁居之¶
焞前年冬末相别兩見改歳衰老日甚幸未昏憒亦不¶
敢虛度時日十二月末到會稽初至稍困人事今即遂¶
安居經夏别無所苦不煩逺念半月前有人傳言在餘¶
杭幹事方怪咫尺無一字見及忽收専問獲聞動静欣¶
慰可知示諭附来書未甞得一何也今後非的便不可¶
<pb:KR4d0184_WYG_003-12a>¶
附書彼此無益故此中未甞附書者盖以此也川中諸¶
公未甞通問馮貫道四月間専遣人至猶題黔州通判¶
衘位向在桐廬見除梁山軍未甞來行朝傳之者妄也¶
伯世何故尚留枝江缺在何時仲志在廬山有所授未¶
景實来别其兄徳元徃来過此相聚甚欵不講人事終¶
日相從徳元在四明時通書敦智間相見此亦有一二¶
學者相見不保其徃恐知之李習之復性書三篇舊亦¶
常讀偶記韓退之與孟簡書云籍湜輩雖屢指教不知¶
<pb:KR4d0184_WYG_003-12b>¶
果能不叛去否習之亦韓門生也却晩從釋氏無足怪¶
者古人尚如此况今日時去時来果求何事果見何理¶
而望終始不移大難大難居仁時得書見勉倡此道然¶
老拙之職似當然其如力薄何此道如青天白日誰不¶
見之昧者汩以利欲一出一入望知其至多見其無益¶
也吾子勉旃相會未期暑氣尚炎萬萬倍加保重令弟¶
必且在左右不敢致問秉筆揮汗信筆作此言無次叙¶
一讀焚之可也六月二十五日焞書啟上¶
<pb:KR4d0184_WYG_003-13a>¶
　　　答謝用休書¶
焞頓首拜啟向在行朝逺辱恵問尋亦拜答以致謝懇¶
未審得達聽覽否忽忽三年不獲嗣音想無便而然也¶
季夏極暑伏惟燕居多暇尊候萬福焞已未仲春得請¶
宫祠来居姑蘇虎丘山寺人事廢絶雖欲上狀無從可¶
致未知高明能亮詧否年老多病去歳乞致仕䝉恩允¶
許今春初隨壻氏邢純来寓會稽偶虞教授仲琳時見¶
過志學之士也赴仙鄉新任遂専附手啟上問伏幸照¶
<pb:KR4d0184_WYG_003-13b>¶
察不周焞頓首再拜用休先輩友兄閣下(六月二十/六日謹空)¶
焞䝉錄示先生雜說至感至感易傳必有此書先生自¶
為無一字可疑向亦甞與虞君言之矣向在川中見印¶
行先生文字焞有數百字以辯之未暇錄呈思叔祭先¶
生文已收得久矣當時同祭者范棫孟厚焞四人亦恐¶
要知焞再拜¶
焞再拜啟焞處此之樂否虞皆悉之不果縷陳向得請¶
退閑甚欲得謀居仙鄉以力薄不能遂適去年夏偶壻¶
<pb:KR4d0184_WYG_003-14a>¶
氏除此中差遣去彼不逺仍是一路此心終欲一到左¶
右又未知何如人事未易前期也向同来洛中諸兄誰¶
且安處鄊里者後来俊秀繼此學者為誰因有的便切¶
望示諭在洛中時曽有收得先生文字或當時答學者¶
之問者否老兄不憚煩為寄及幸甚幸甚貴聚萬福令¶
嗣㡬人相别久矣南北遼逺皆不知聞並乞批諭専托¶
虞公尋訪高隠未得詳悉併冀照亮¶
焞再拜啟得虞教授書知吾友作學錄甚慰鄙懐今虞¶
<pb:KR4d0184_WYG_003-14b>¶
君作教官吾友為錄使鄉校知此道者衆何難之不易¶
也虞君鄊論甚美於此道信之極篤每相見多言及此¶
但恨未能盡所欲言見而知之與聞而知之氣味未可¶
據道在吾友尤宜勉不妄不妄焞再拜上¶
　¶
　¶
　¶
　和靖集巻三¶
